+++
title = "Zoek de verschillen"
date = 2016-10-19T19:47:12.078Z
draft = false

[taxonomies]
type = ["Blog"]

[extra]
author = "Simon"
+++
In de twee maanden dat ik in Tintinto en omgeving rondloop heb ik maar zelden iemand gezien die op me lijkt. In Tintinto wonen geen blanke mensen, in Brufut heb ik er ook nog nooit een gezien en zelfs op drukke plekken zoals het vissersdorp Tanji of de markt van de stad Serrekunda heb ik niet meer dan een enkeling zien lopen. Het is dan ook niet gek dat de bewoners van Tintinto en Brufut er nogal een spektakel van maken als ik langsloop.<!-- more -->

### Toebab Minty

Ze hebben een woord voor wat ze in het Engels "White man" noemen: toebab. Kinderen schreeuwen het zo gauw ze een blanke zien, meestal gevolgd door minty, waarmee ze snoepje bedoelen. Blijkbaar zijn ze er zo aan gewend dat blanke mensen snoepjes uitdelen, dat ze nadat je twintig keer voorbij bent gelopen en in het Mandinka (de lokale taal) hebt gezegd dat je geen snoepjes hebt, ze de 21e keer gewoon weer “Toebab Minty” roepen. Gelukkig heb ik, met mijn verschijning van bijna 2.10m, het geluk dat ik ook in Nederland wordt nagekeken. Ik heb dus al even mogen oefenen met geen last hebben van voorbijgangers die je verbaasd aankijken!

![](https://res.cloudinary.com/bonfari/image/upload/c_fill,f_auto,q_auto,w_768/v1602101343/blog/Blog4.jpg)

### 'Droombaan'

Het andere uiterste is te zien in het toeristengebied genaamd Senegambia, een strook kustgebied met resorts en restaurants, waar de verhoudingen op sommige plekken omgekeerd zijn. Wat me hier vooral opviel was de hoeveelheid blanke vrouwen van middelbare leeftijd die hand in hand lopen met een twintigjarige Gambiaan. Na wat onderzoek bij de lokale bevolking blijkt dat veel jonge mannen trouwen met een Europese vrouw als "droombaan" zien. Ze willen er zelfs een aantal diepgewortelde traditionele rechten voor inleveren, zoals heerschappij over de vrouw of het "recht" om met maximaal 4 vrouwen te trouwen.

Er zijn dus nogal wat cultuurverschillen tussen Nederland en Gambia, en er zijn in beide richtingen dingen die we van elkaar kunnen leren. Gezien de technologische vooruitgang lijkt het me onvermijdelijk dat we dat binnenkort ook daadwerkelijk gaan doen! Voorlopig ben ik blij dat ik van beide culturen kan leren, maar ik denk toch dat ik als ik weer terug ben de emmers weer inruil voor de douche, al zal het met iets meer waardering zijn.