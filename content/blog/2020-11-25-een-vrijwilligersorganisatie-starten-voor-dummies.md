+++
title = "Een vrijwilligersorganisatie starten voor dummies"
date = 2016-09-07T19:12:12.214Z
draft = false

[taxonomies]
type = ["Blog"]
tags = ["bonfari", "ontstaan"]

[extra]
author = "Simon"
+++
Tussen Augustus en December zal ik (Simon) vanuit Gambia dit blog bijhouden om mijn tijd als vrijwilliger voor Stichting Bonfari te documenteren. Met deze eerste blogpost zal ik vertellen waarom we de stichting opgericht hebben en welke avonturen we gedurende de oprichting doorgemaakt hebben.<!-- more -->

Toen ik begin 2016 op zoek was naar een plek om in de tweede helft van het jaar vrijwilligerswerk te gaan doen, had ik nog nooit van voluntourism gehoord. Toch vond ik het moeilijk om een organisatie te vinden die transparant was in zowel projecten als financiën. Intussen ging Frank toevallig net naar Gambia, en had hij van mijn vrijwilligersambities gehoord. Frank gaf aan wel eens rond te kunnen vragen of er daar in het dorpje waar hij naartoe ging mogelijkheden waren voor vrijwilligerswerk, dit kwam voor mij natuurlijk ideaal uit!

Een paar weken later was Frank terug, en na contact met het schoolhoofd van de lokale basisschool waren er meteen al een aantal interessante projecten die ik zou mogen uitvoeren. Er was echter zo veel te doen dat we besloten dat er meer nodig was dan alleen de maanden die ik er zou kunnen zijn.

**Stichting Bonfari**

Omdat er veel mogelijkheden voor vrijwilligerswerk waren in Gambia, en ik zelf ondervonden heb hoe moeilijk het kan zijn een transparante organisatie te vinden, leek het ons een goed idee om zelf een stichting op te richten die studenten de mogelijkheid bied om vrijwilligerswerk te doen. Dit zou met maar 2 man heel moeilijk worden, gelukkig hadden we na een korte zoektocht Rogier bereid gevonden, een ideale aanvulling van het team. Na wat grondige brainstorms over ons doel, ons plan en onze naam was Stichting Bonfari geboren. De naam is de vertaling van "goed doen" in Esperanto, wat meteen ons doel op het hoogste niveau weergeeft. Daarnaast was het natuurlijk handig dat deze naam nog niet bezet was, en hadden we binnen een paar uur ook een website.

We wilden ons snel inschrijven bij de KvK, maar kwamen er al gauw achter dat dit een kwestie was van statuten opstellen en even een formulier invullen, blijkbaar moest er een "Akte van oprichting" opgesteld worden bij een notaris. Gelukkig hadden we hiervoor ook vrij snel een optie gevonden en is zo op 10 mei 2016 de stichting officieel opgericht!

**Money money money**

Inmiddels hadden we dus een stichting, een website, en projecten, de volgende stap was dus het openen van een rekening en de zoektocht naar gulle gevers. Om donaties wat goedkoper te maken hebben we ook de ANBI-status aangevraagd, helaas voldeden onze statuten niet 100% aan de ANBI-eisen. We zijn op dit moment bezig om deze te wijzigen, zodat donateurs hun donaties van de belasting af kunnen trekken. Gelukkig hield het gebrek aan ANBI-status ons niet tegen om al donaties in te zamelen, zo hebben we een oprichtingsborrel georganiseerd die €300 heeft opgeleverd en heb ik op mijn afstudeerfeest de genodigden gevraagd om een donatie te doen i.p.v. een cadeau wat nog eens €600 opgeleverd heeft!

**Helemaal klaar?**

Er is dus een stichting, er zijn projecten en er is wat geld om de eerste projecten op te starten, dan zijn we er klaar voor zou je zeggen. Het enige wat nog mist zijn de daadwerkelijke voorbereidingen voor de trip naar Gambia! Welke vaccinaties heb ik allemaal nodig? Wat moet ik allemaal meenemen? Waar slaap ik eigenlijk? Wat eten ze daar? Welke tradities en culturele verschillen moet ik rekening mee houden?

Een hoop vragen, die gelukkig allemaal beantwoord konden worden door de moeder van Frank (en van de stichting), Susan van der Ploeg. Dankzij Susan heb ik in Tintinto onderdak en contacten en weet ik een heleboel over hoe het er daar aan toe gaat. Inmiddels ben ik dus gevaccineerd, heb ik malariapillen, heb ik mijn kamer leeggeruimd en alle nodige inkopen gedaan. Ik ben klaar om van 9 augustus tot 18 december naar Gambia te gaan!