+++
title = "Studeren kun je leren"
date = 2020-11-25T19:13:48.648Z
draft = false

[taxonomies]
type = ["Blog"]

[extra]
author = "Stichting Bonfari"
+++
De laatste update over het lesgeven is al een tijdje geleden, en in Gambia kan er in korte tijd veel veranderen. De eerste 2 weken van het schooljaar was ik hoofdverantwoordelijke voor de lessen van de negende klas (9A en 9B), daarna heb ik deze lessen 2 weken overgedragen aan een nieuwe leraar, inmiddels is er weer een andere leraar die de lessen doet en ga ik beginnen met het bijspijkeren van de wiskundekennis van de leraren zelf.<!-- more -->

**De kopieermachine**

Toen ik zelf les aan het geven was, kwam ik erachter hoeveel geluk ik op de middelbare school heb gehad. Voornamelijk omdat op mijn school iedereen voorzien werd van een set goede schoolboeken om uit te leren. Hier is de situatie iets anders, ik had als docent als enige een wiskundeboek, waar helaas niet eens alle informatie in klopte. Aangezien de leerlingen toch wat aantekeningen nodig hebben om op terug te vallen (voor ieder vak) bestaat een groot deel van de schooldag uit het op het bord kopiëren van informatie uit schoolboeken en het in het schrift kopiëren van deze informatie door alle leerlingen. Hier leek niks aan te veranderen, dus heb ik vooral gefocusd op het interessant maken van de rest van de lestijd. Gelukkig wordt dit van alle leraren verwacht en wordt men hier ook in gesteund door bijvoorbeeld de voorbereiding van het lesplan waarin goed moet worden nagedacht over hoe een bepaald onderwerp uitgelegd en overgebracht dient te worden.

![](https://bonfari.nl/img/Blog/STBCS(2).png)

![](https://bonfari.nl/img/Blog/STBCS(4).png)

**Geen dag hetzelfde**

Na 2 weken aan pogingen tot kundig lesgeven had de school geluk, er kwam een nieuwe (ongeschoolde) wiskundeleraar helpen die veel wiskundekennis had en een heel goed wiskundeboek had. Hij zou nog minimaal tot het einde van het schooljaar blijven, dus ben ik mijn lessen aan hem gaan overdragen. Dit ging snel en de afgelopen 3 weken heeft hij Grade 9 lesgegeven, echter is hij nu tot ieders verrassing een poging gaan doen om via Italië (op de boot) de EU in te komen. Gelukkig is er vorige week een volledige opgeleide bovenbouw wiskundeleraar bijgekomen die gauw de lessen op kon vangen. Er zijn nog 3 andere leraren die in theorie bovenbouwwiskunde kunnen geven mocht er weer iets veranderen, voorlopig ga ik hen helpen de moeilijkere onderwerpen ook helemaal onder de knie te krijgen zodat de school (qua wiskunde) overal op voorbereid is!