+++
title = "Nieuwsbrief december 2024"
date = 2024-12-24T15:18:48.954Z
draft = false

[taxonomies]
type = ["Blog"]

[extra]
author = "Stichting Bonfari"
project = ""
+++
**Beste Bonfari familie,**

Met de kerst en de jaarwisseling in het vooruitzicht willen we graag even de tijd nemen om u te bedanken voor uw steun aan Stichting Bonfari gedurende de afgelopen jaren. U heeft ons in staat gesteld om sinds 2016 belangrijke projecten te realiseren en positieve verandering te brengen in het leven van mensen die het hard nodig hebben.

Dankzij uw hulp hebben we verschillende[](https://bonfari.us13.list-manage.com/track/click?u=8fcd97d6b4c64a30cde8f37e0&id=0a9c682b9e&e=cce4688939) [succesvolle projecte](https://bonfari.us13.list-manage.com/track/click?u=8fcd97d6b4c64a30cde8f37e0&id=ef8db494b3&e=cce4688939)[n](https://bonfari.us13.list-manage.com/track/click?u=8fcd97d6b4c64a30cde8f37e0&id=b8af9cc04a&e=cce4688939) kunnen uitvoeren die tot vandaag de dag door de lokale bevolking doorgezet worden. Variërend van de aanleg van schoon water door het hele dorp, inclusief onderhoudscommissie en lokale waterbelasting  voor impact op de lange termijn, tot de inrichting van de bibliotheek en aanleg van een moestuin voor de lokale school. Uw bijdrage heeft een directe en blijvende impact gehad op talloze levens, en daar zijn we enorm dankbaar voor.

# De uitbreiding van de Watertoren 

**Vervolg van het waterproject in Tintinto**

Sinds de laatste update over het waterproject in 2022 is er veel gebeurd in Tintinto. De watertoren die toen is neergezet, was namelijk toe aan een uitbreiding. Dit was noodzakelijk omdat er in sommige gedeelten van het dorp nog maar beperkt drinkwater beschikbaar was, en wij graag iedereen in het dorp van schoon drinkwater willen voorzien. Daarnaast bleek de watercapaciteit van de huidige toren op bewolkte dagen, wanneer de zonne-energie beperkt is, niet voldoende te zijn. Daarom hebben we besloten tot een uitbreiding van het leidingnetwerk met extra tappunten en een vergroting van de capaciteit van de watertoren. Dit project is mogelijk gemaakt door de lentemarkt van de Bethelkerk Vlaardingen, waar tientallen vrijwilligers zich voor ingezet hebben. Heel erg bedankt! Ook dank aan Wilde Ganzen voor hun royale steun aan dit project.

![](https://res.cloudinary.com/bonfari/image/upload/v1735053850/blog/2024_12_watertoren.png)

**Voortgang en nieuwe ontwikkelingen**

Ongeveer 400 huishoudens worden geholpen door de uitbreiding van de watertoren, die een capaciteit van 15.000 liter krijgt, een verhoging van 5.000 liter. Daarnaast worden er 7 extra watertaps geïnstalleerd op strategische locaties in het dorp.

Het lokale Bonfari team in Tintinto is hier op het moment druk mee bezig, en heeft samen met de dorpsgemeenschap inmiddels 800 meter aan waterleiding kunnen aanleggen. Dit brengt ons dichter bij de 1800 meter die nodig is om het hele dorp van water te voorzien. De dorpelingen blijven enthousiast en betrokken, met wekelijkse graaf sessies die op zondag plaatsvinden. Naar verwachting zal het graven en de capaciteitsuitbreiding in Q1 2025 afgerond zijn

**Samenwerken op afstand**

Dit is het eerste Bonfari project waarbij de samenwerking op afstand verloopt. Dat wil zeggen: voor de daadwerkelijke uitvoering van dit project is de lokale bevolking, en Bonfari is niet in Gambia voor het inwinnen van advies. Deze manier van samenwerken leek ons geschikt, omdat het team dat aan de eerste watertoren heeft gewerkt ook dit project uitvoert. Lokaal is er veel kennis, en wij ondersteunen financieel, bij het stellen van kritische vragen, en wij vragen om volledige transparantie. Dus bonnetjes worden bij ons ingediend, en wij controleren deze. Dit zijn wij immers aan onze donateurs verplicht. 

**Toekomstplannen**

Met de laatste fase van het project in zicht, richten we onze blik op de toekomst. Zodra de resterende 800 meter aan waterleiding is aangelegd, zullen we ons concentreren op het monitoren en onderhouden van het systeem om duurzaamheid te waarborgen. 

We willen iedereen bedanken die dit project mogelijk heeft gemaakt. Uw steun, of het nu financieel is of door vrijwilligerswerk, heeft een enorme impact gehad op het leven van de mensen in Tintinto. Samen maken we een verschil.

# IT Literacy and Computer Lessons

Vanuit Bonfari hebben we de afgelopen jaren bijgedragen aan de basis IT behoeften voor de Sotokoi Tintinto Basic Cycle School. Dit hebben we gedaan om zowel de tientallen leraren als de duizenden leerlingen te ondersteunen op het gebied van IT.

Voorheen moesten de leraren op en neer naar de grote stad om vervolgens daar alle dagdagelijkse documenten te printen voor de school. Dit werd niet alleen gedaan voor de administratieve documentatie, maar ten tijde van toetsweken moesten alle toetsen in de stad geprint worden, om ze vervolgens weer mee terug te nemen naar de school. Zoals je je kunt voorstellen kostte dit veel tijd en moeite. In samenwerking met [Louwers IP&Tech Advocaten](https://louwersadvocaten.nl/) hebben we een professionele printer met onderhoudsplan aangeschaft. Dit onderhoudsplan dient ervoor te zorgen dat de (financiële) drempel voor eventuele reparatie laag genoeg is om te realiseren vanuit de vaste begroting voor printbenodigdheden. 

De meeste leerlingen hebben nog nooit een computer gezien, laat staan de kans gehad om er een te gebruiken, terwijl [digitale transformatie een gigantische drijfveer is voor financiële en sociologische ontwikkeling in Afrika](https://www.worldbank.org/en/results/2024/01/18/digital-transformation-drives-development-in-afe-afw-africa). Om deze reden hebben we met [Datalane](https://www.datalane.com/) en een aantal vrijgevige individuen, een aantal laptops naar Gambia weten te brengen. Deze laptops staan in het computerlokaal en ze werden gebruikt voor wat basis dagelijks taken op aanvraag. Er waren voorheen nog geen officiële computerlessen en vanwege het zand in het computerlokaal was de toegang tot de laptops nog beperkt (zand en laptops gaan niet goed samen).

Het afgelopen jaar heeft de [MRC Holland Foundation](https://www.mrcholland.com/about-us/foundation) 12 klaslokalen en een (zandvrij) computerlokaal met een aantal desktop gedoneerd aan de Sotokoi Tintinto Basic Cycle School. Hierdoor kreeg de school de mogelijkheid om de aanpak rondom computerlessen te professionaliseren. Er was geen officiële organisatie vanuit de overheid m.b.t. lesstof of het aanbieden van een docent maar gelukkig besloot Mr. Jallow, de IT manager, hier werk van te maken en kregen wij het volgende Whatsappje: 

![](https://res.cloudinary.com/bonfari/image/upload/v1735053850/blog/2024_12_whatsapp.png)

Als Bonfari proberen we normaal geen tijdelijke projecten op te pakken die afhankelijk zijn van individuen. Dus dit was een aanvraag waar we even over na moesten denken. Aangezien er een vraag was, het project gedragen kon worden door een local, het geen geld hoefde te kosten en doordat algemene lesstof niet jaarlijks bijgewerkt hoeft te worden besloten we dat dit binnen onze richtlijnen viel.

We hebben twee manieren van aanpak overwogen: het aanschaffen van een lespakket via een officiële aanbieder, en het samenstellen van een lespakket op basis van gratis online materiaal. De eerste viel al gauw af vanwege de kosten en afhankelijkheid. De tweede aanpak bleek een succes en na wat Googlen vonden we al gauw [een computing curriculum die aangeboden werd door de Raspberry Pi Foundation](https://teachcomputing.org/curriculum). Na het doorlopen van de cursus en het verwijderen van overbodig of niet uit te voeren materiaal hebben we het doorgestuurd naar Mr. Jallow. Hij heeft een deel gebruikt om zelf te leren en is vervolgens ook begonnen met de eerste lessen.

![](https://res.cloudinary.com/bonfari/image/upload/v1735053850/blog/2024_12_ict.png)

# Sponsoring schoolkinderen Tintinto

Sinds 2021 worden er 11 kinderen via Bonfari gesponsord, zie nieuwsbrief 2022. Deze kinderen gaan mede door deze sponsoring nog steeds naar school omdat ouders ze door deze financiële injectie niet thuis houden om daar te helpen.

Ze zijn in de klas een voorbeeld met hun resultaten en zijn voldoende gevoed en gekleed. Dit laatste werd door Mbemba Kinteh, de directeur,goed bijgehouden. Helaas kwam er door een maatregel van de overheid een kink in de kabel, alle directeuren werden opeens overgeplaatst.

Het vorige bedrag is door een vertrouwenspersoon in het dorp uitbetaald en komende Januari doen wij dit zelf.

Tevens gaan wij op zoek naar iemand op de school die deze verantwoordelijkheid op zich wil nemen.

Wel hebben we besloten om de sponsoring te laten lopen tot en met groep 9 omdat de kinderen  dan over andere scholen uitwaaieren.

Inmiddels betreft het nu nog 7 kinderen.

![](https://res.cloudinary.com/bonfari/image/upload/v1735053850/blog/2024_12_schoolsponsoring.png)

# De Marktkraam

Een van de projecten die erg goed blijkt te werken voor het stimuleren van de lokale economie is de bouw van een marktkraam. Een soortgelijke stichting, Dawda genaamd, heeft [een marktkraam gerealiseerd](https://www.dawdasg.nl/somita-consumer-shop/)  die binnen een aantal jaar na de initiële aanschaf volledig zelfvoorzienend was. Daarnaast zijn er ook minder voedseltekorten, is voeding goedkoper en gaat er zelfs een deel van de winst naar hun lokale medische post. Vanwege dit grote succes en een aanvraag vanuit de Village Development Committee (VDC) in Gambia staat dit project al een tijd hoog op onze lijst.

Voordat we aan de uitbreiding van de watertoren begonnen, hadden we het plan om een soortgelijke marktkraam te realiseren maar destijds zou er een andere partij dit ook al van plan zijn geweest. Hierdoor hebben we destijds besloten om de uitbreiding watertoren prioriteit te geven maar inmiddels zijn de plannen voor de andere partij van de baan en hebben we besloten dat dit een juist vervolgproject is. Na het succes van de prettige remote samenwerking met de VDC voor de bouw van de watertoren denken we dit ook via een soortgelijke constructie te kunnen realiseren. Hiervoor hebben we naar verwachting €25.000,- nodig.

# Doneren 

Met de blik op 2025, willen we u vragen om te overwegen om een jaarlijks herhalende donatie aan Stichting Bonfari te overwegen. Door een regelmatige bijdrage te leveren, kunt u ons helpen om onze langetermijnplannen te verwezenlijken en continuïteit te bieden. Uw voortdurende steun zal ons in staat stellen om onze impact verder uit te breiden en nog meer mensen te helpen.

We begrijpen dat het maken van een beslissing over een jaarlijkse donatie zorgvuldig moet worden overwogen. Daarom nodigen we u uit om contact met ons op te nemen als u meer informatie wilt ontvangen over onze projecten, de impact die we hebben gehad en hoe uw donatie bijdraagt aan het verbeteren van mensenlevens. We staan klaar om al uw vragen te beantwoorden en u te voorzien van de nodige informatie om een weloverwogen keuze te maken. Bijvoorbeeld over de voordelen van periodiek schenken? Hiervoor bestaat het Bonfari ANBI formulier, waarmee u binnen een minuut regelt dat uw gift direct van de belasting aftrekbaar is.

Zoals altijd zijn de [financiën openbaar](https://bonfari.nl/type/financien/) en kunt u op [onze website](https://bonfari.nl/) informatie vinden over belastingvrije donaties via de ANBI regeling.

Een donatie kunt u doen door geld over te maken naar NL74 RBRB 0939 7752 47 t.n.v. Stichting Bonfari met beschrijving ‘Marktkraam’ - elke donatie is welkom. 

Voor betaalgemak zijn 3 betaalverzoeken aangemaakt, daarvan kunt u gebruik maken d.m.v. onderstaande knoppen.

[€20,-](https://diensten.regiobank.nl/online/betaalverzoek/#/v2/a79c2554-b274-4e14-b905-7a569bd5d4ec/iLnmz6Dql06iK9WNECRQA79NErMt9JgK) / [€50,-](https://diensten.regiobank.nl/online/betaalverzoek/#/v2/ffae846a-eb89-4562-b503-881a4d1614f8/2DpM2Hco5DsU7vbnLJQZv4NE3WqdlLgm) / [vrije keuze](https://diensten.regiobank.nl/online/betaalverzoek/#/v2/80cdfbd5-dd37-4251-9ec9-393c1b7367ec/8llJEYjWmrY3VU5bFxz9S2NBQGnD0DA1)

Nogmaals willen we u bedanken voor uw voortdurende steun en vertrouwen in Stichting Bonfari. We hopen dat u samen met uw dierbaren een vreugdevol kerstfeest beleeft en een voorspoedig nieuwjaar tegemoet gaat.

Met hartelijke groet van het bestuur van stichting Bonfari,

Rogier, Feike, Frank, Simon, David en Tessa